---
layout: post
title: "Indianerne feat. Maria Lauratte Friis in Global Copenhagen"
description: 15th september, Global Copenhagen
modified: 2014-09-02
category: concerts
tags: [concert 15th of september]
comments: true
---
<figure>
   <img src="/images/indianerne.jpg"></a>
</figure>

<br>
Alt er tilladt når Kresten Osgood & Indianerne spiller koncert og det kommer ikke til at gå stille for sig. Ensemblet stiller op på Global hver mandag i september, med spændende besætninger og med forskellige gæster. Denne aften har de gæstemusikere fra Aarhus med på scenen.

Under ledelse af trommeslageren Kresten Osgood er Indianerne et storband, der bryder grænser ned og blæser på genreinddelingerne. De har spillet for køer, på Spot Festivalen, med psykisk syge og deres behandlere, på jazzfestivalerne, i toget mellem Lemvig og Thyborøn, og i mange andre sammenhænge. Glem alt om forventninger, hvis du vælger at sætte dine ben til en koncert med Indianerne.

Ensemblet udgav deres seneste plade Sound (ILK) i 2011, hvor den nu afdøde trommelegende Ed Thigpen, til lyden af Osgood og Indianerensemblet, læser op af filosoffen Hazrat Inayat Khans tekster. Albummet udkom kun i 300 eksemplarer og kun på vinyl. Om Sound skrev webmagasinet Geiger:

“Der tale om et værk, der skal høres i sin helhed – ikke blot et fragment. Netop derfor udkommer pladen også kun på vinyl og skal bestilles direkte fra pladeselskabet. Det er imidlertid anstrengelserne værd, for Sound er ikke bare et værdigt testamente for den fabelagtige trommeslager Ed Thigpen, det er også Kresten Osgoods mesterstykke og en unik musikalsk bedrift.” – Jakob Bækgaard november 2011

I en anmeldelse af Indianernes koncert på SPOT-festivalen i 2008 kunne man læse:<br>

"I et sceneregi, der lignede en mellemting mellem The Beatles' Sgt. Pepper's Lonely Hearts Club Band-cover og en fugtig sydamerikansk jungle, blev der stuvet så mange mennesker og instrumenter ind, som det næsten var muligt, uden at situationen blev livstruende: Fire sangerinder, adskillige saxofonister og trommeslagere/percussionister plus det løse. I disse omgivelser blev der så taget livtag med såvel kitschede oldies, der præsenteredes i radikale omfortolkninger, som egenkompositioner af Osgood. Kresten Osgood & Indianerne havde alt andet end fløjlshandsker på, når de spillede, og selvom koncerterne forsigtigt var annoncerede som 'musikalske legestuer', var de i deres bedste stunder meget mere end det." – Steffen B Pedersen juni 2008



<figure>
   <img src="/images/indianerne.jpg"></a>
</figure>
